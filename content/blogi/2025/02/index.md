+++
title = 'Spotify'
date = 2025-12-30T21:18:44+02:00
draft = false
featureimage = "img/fu.jpg"
showComments = true
tags = ["blogi", "hersymispiste", "spotify", "2025"]
+++
Olin jo 23 kun ostin itselleni ensimmäisen PC:n, ihan oikean IBM:n. Siinä oli Pentiumin 32-bittinen prosessori hurjalla 166 MHz:n kellotaajuudella, 16Mt keskusmuistia ja hurja kahden gigatavun kovalevy ja sydämenä sykki Windows 95. Ostin sen osarilla Hobby Hallista, sen aikaisilla tuloilla ei isketty kymppitonnia kerralla yhtään mihinkään. Sitä aiemmin tietokoneenani oli kahdeksanbittinen [***Spectravideo SVI-738 MSX***](https://en.wikipedia.org/wiki/SVI-738), jonka isä oli ostanut sen ilmestyessä 1985-86 nurkilla. Se oli aiempaan SVI-728:aan verrattuna huomattavasti mielenkiintoisempi, olihan siinä 3,5 tuuman levykeasema, tuttavallisemmin korppuasema. Sillä vaan ei netissä surffailtu.

PC:ssä oli 33.6kt modeemi, jolla iloisesti surffailin itselleni toisinaan yli 700 markan puhelinlaskuja. Surffaillessa saattoi löytää ihan vahingossa esim. Cakewalk Pro Audio moniraita-äänitysohjelmiston “ilmaiseksi”, jonka 8.0 versio maksoi muistaakseni 3000 markkaa, enkä sellaisia summia olisi koskaan aikonut ohjelmista maksaakaan (nykyään käytössä ihan laillinen Reaper). Digitaalisen musiikin saralla kuvioon tuli Napster, WinMX ja muut P2P ohjelmistot, joiden avulla sai latailtua bootleg-julkaisuja ja kaiken näköistä ekstraa. Toki myös ripattuja mp3:ia tuli latailtua, useimmiten heikompilaatuisia, sillä minuuttitaksa juoksi koko ajan. Muistan ladanneeni AC/DC:n Highway to hell-kappaletta ja sen lataus kesti muistaakseni lähemmäs puoli tuntia. Yksi piisi.

Kelataan vuosia eteenpäin, suoratoistopalvelut musiikin ja elokuvien/sarjojen osalta häivyttivät piratismia taka-alalle, ihan suhteellisen edullisten hintojen ja käyttömukavuuden ansiosta.  Ei enää välttämättä kannattanut torrentteja metsästää ja suoratoistopalvelujen kautta saattoi jopa löytää uutta mielenkiintoista kuunneltavaa, radio kun kuitenkin oli siihen mennessä tylsistyttänyt kaikki aistit toinen toistaan yksitoikkoisimmilla soittolistoillaan. Eräskin paikallisradio on sanonut, että he eivät tee hittejä, vaan soittavat niitä. Eihän sellaiselle radiokanavalle saa biisejään soimaan, ei sitten millään, mikäli taustalla ei ole joku instanssi jolla on massia ja vaikutusvaltaa. Jos kaikilla olisi sama asenne vaikkapa tästä päivästä alkaen, niin radiosta ei ensimmäistäkään uutta piisiä kuulisi.

Oman musiikin tuottaminen ja julkaiseminen ei ole koskaan ollut niin helppoa ja edullista kuin se nykyään on, ja kyllähän se näkyy tarjonnassa, hyvää musaa on jo oikeastaan aivan liian paljon. Huonoa musaa (mielipidekysymys) on todellakin liian paljon, ja suuren osan huonosta musasta tuottaa nykyiset isot mediayhtiöt, joo, onhan ne tuotettu vimpan päälle ja kiillotettu ja päällystetty glitterillä jne., mutta ei valtavirran rock/metalli/pop-musa tätä vanhenevaa äijää saa enää innostumaan lainkaan. Pitäköön tunkkinsa.

Musiikin striimauksen markkinajohtaja on Spotify, jonka tj. ei ole arastellut kuohauttaa ja kurittaa pientä artistia, sijoittaa sotateollisuuteen jne., en edes listaa tähän enempää ettei ala vituttaa enempää. On herännyt sellainen ajatus itselläni, että Spotify saa jatkossa julkaisemastani musasta ainoastaan sen kahden minuutin pätkän ja myyn/lahjoitan vaikkapa minuutin mainoksille tai jotain. Eihän sillä vaikutusta ole, mutta itselle voisi tulla parempi mieli. Ei sieltä ennenkää tullu kuin se pari euroa vuodessa, sen tuhannen striimauksen rajan tultua ei sitäkään. Kuulen jo kuinka joku helvetin snobi korkinhaistelija alkaa puolustelemaan Daniel-pojun tuhannen striimin keinotekoista rajaa sillä, ettei biisillä ole arvoa jos sitä “ei kukaan” halua kuunnella. Antaa silti senkin olla, ihminen sekin on kai joskus ollut.

Sivustolta poistuu linkki Spotify:in kunhan saan aikaiseksi väkerrellä [***Lingonperry***](https://lingonperry.com/)-palvelun vektorikuvakkeen, suosittelen kannustamaan joko Lingonperryn tai Patreonin kautta, pakko ei tietenkään ole. Ekstrat ja muutkin ladattavat tiedostot (nuotit yms.) laitan kuitenkin tulevaisuudessa Patreoniin tai vastaavaan palveluun jonkun nimellisen korvauksen taakse. No nyt on jaariteltu paljon, asiaa ja asian vierestä, alta ja päältä. Päätän raporttini tällä kertaa ja tältä vuodelta tähän.
