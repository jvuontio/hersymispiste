+++
title = 'Maailmanpolitiikkaa Yhdysvaltain tapaan'
date = 2026-01-19T15:23:26+02:00
draft = false
featureimage = "img/trump.png"
showComments = true
tags = ["blogi", "hersymispiste",  "2026", "politiikka"]
+++
No niin, sohitaanpa sitten ampparipesiä. Vuosi 2025 oli vähintäänkin tapahtumarikas Trumpin astuttua presidentin vaippoihin. Kaikkea ko. sedän puuhasteluja en varmasti edes tiedä, tietääkö itsekään, mutta eräiden laskelmien mukaan kaveri rikkoi lakia yli kaksisataa kertaa (toisen) ensimmäisen vuotensa aikana. Onnekseen on lahjonut/kiristänyt korkeimman oikeuden tuomareilta itselleen immuniteetin rikossyytteisiin ja voihan pojat, on sitä immuniteettia sitten koeponnistettukin oikein huolella. Ilmeisesti ainoastaan republikaanipresidentti läheisineen voi omistaa jos jonkin näköisiä yrityksiä, kaupitella raamattuja, kitaroita, kelloja, NFT:ta, green cardeja, armahduksia jne. Jimmy Carter asetti maapähkinäfarminsa sokkosäätiön hoidettavaksi presidenttikautensa ajaksi, sillä eihän julkisessa virassa, etenkään korkeimmassa mahdollisessa, sopinut olla edes epäilystä eturistiriidoista valtion rahoja jaettaessa. Mikään laki sitä ei häneltä kuitenkaan vaatinut.

Tämähän nyt ei kerro tietenkään presidentin tehtävien hoidon tasosta vielä yhtään mitään, mutta jonkun verran voi päätellä kuitenkin kaverin moraalista Yhdysvaltain kansalaisia ja äänestäjiään kohtaan. Nykyisen presidentin suurimmat huolet tuntuvat muodostuvan itsensä rikastuttamisesta ja huomion kerjäämisestä, nimen saamisesta rakennusten seiniin, tietenkin siinä sivussa täytyy hiljentää kriitikoita päättömillä oikeushaasteilla, uhkailulla ja mustamaalaamisella. En pitäisi ihmeenä, vaikka palkkaisi omia gorilloja kovistelemaan äänekkäimpiä.

Trump on Trump, mutta miten ihmeessä amerikkalaiset äänestivät ukon virkaan, vieläpä toistamiseen? Ensimmäisen presidenttikautensa jäljiltä oli kuitenkin paljon paloja sammutettavana, ja nyt tuntuu löytyneen vielä isompi vaihde ajaa koko maailma polvilleen. Grönlannin uhkailu on otettava jo todella vakavasti ja mikäli uhkaukset todellakin toteutuvat, meillä on käsissämme konflikti, joka johtaa varmasti NATOn hajoamiseen, jos ei jopa täyteen sotaan Euroopan ja Yhdysvaltain välille. Tähän päälle vielä levottomuuksien lietsonta kotimaassa, siellä näköjään voi ampua kotiäitejä naamaan mitättömistä syistä ja selvitä rangaistuksetta. Ja kyllä, olen katsonut videoita jo eri kulmista, eikä mikään osoita, että kuski olisi aikonut ajaa ampujan yli, renkaat oli kuitenkin käännetty ohittamaan. Tarkoituksena on ilmeisesti provosoida tavalliset ihmiset väkivaltaiseen vastarintaan, jotta olisi perusteet poikkeuslaille ja sen varjolla “siirtää” välivaaleja.

Tällä on kohtalaisen tehokkaasti myös käännetty median huomiota pois Epstein-aineiston julkaisemisesta, jota ei tietenkään ole hoidettu ajallaan, prosentin verran aineistoa julkaistu, josta suuri osa vahvasti sensuroitu. Se tapa miten Trump ja kumppanit asiaa ovat hoitaneet antaa aihetta epäillä aineiston sisältävän erittäin raskauttavaa materiaalia presidentistä ja/tai lähipiiristään. Kautta aikain Yhdysvalloissa rahalla (lahjonnalla) ja suhteilla (kiristämisellä?) on kaikesta selvitty lähinnä sormen heristelyllä, ei toki ainoana maana maailmassa, mutta nk. sivistysvaltion voisi olettaa hoitavan asiansa tasavertaisemmin.

Poliittisesti Yhdysvallat tuntuu junnaavan silti paikallaan, käytännössä valitsijamiesjärjestelmä ja vaalipiirien keinotekoinen jakaminen varmistavat, että äänet valuvat joko demokraateille tai republikaaneille, eikä täältä pohjolan perukoilta katsottuna kumpikaan puolue paljoa pisteitä keräile, jos nyt kotimaankaan eri puolueet eivät herätä luottamusta niiden kykyyn ja motivaatioon hoitaa yhteisiä asioita. Aina joku huomaa tuoda keskusteluun mukaan pörssin “all-time-high”-argumentin, kun keskustelu kääntyy talouteen. Pörssin ennätyspaukuttelu ei kuitenkaan lämmitä sitä kahta työtä tekevää tyyppiä, joka asumiskulujen jälkeen joutuu miettimään ostaako ruokaa vai lääkkeitä. Mutta selkänahassa silti tuntuu valtion velka jolla niiden, joilla ei ole taloudellisia haasteita elää, veronalennukset maksetaan. Yhdysvaltojen velka suhteessa bruttokansantuotteeseen on kuitenkin jo 120 % (2024, IMF) ja kasvaa kasvamistaan.

En jaksa ymmärtää ihmisiä, jotka ihailevat Trumpin ja Muskin kaltaisia miljardöörejä, kumpikin on omaisuutensa tehneet lähinnä perimällä, tuurilla ja kusettamalla, ei suinkaan pettämättömällä bisnesvainulla. Kyllä minäkin rahasta tykkään, ihan niin kuin vieruskaveritkin, tai pikemminkin sen tuomasta taloudellisesta mielenrauhasta, mutta mitä tahansa rahan eteen en ole valmis tekemään. Jotkut jopa puolustelevat näiden koijareiden toimia, miten ne ovat neroja ja me muut ei vaan tajuta. Itse kyllä väitän, että molempien herrojen todellinen älykkyys on maksimissaan keskivertoa, ja jos vaan vähänkään kuuntelee mitä puhuvat, niin vaikuttaa jopa olevan alle. Mutta kun tarpeeksi kovalla itseluottamuksella puhutaan höpöjä, niin täydestä menee kouluttamattomaan kansanosaan. Terveysministerikin pitää osaltaan huolen, että varmasti tuodaan takaisin tuhkarokot ja muut rokotuksilla vältettävissä olevat vitsaukset. Konservatiivista sinällään. RFK jr::llä on hänen itsensä mukaan (2012) loismato aivoissa, joka on aiheuttanut ongelmia muistin ja kognitiivisten toimintojen kanssa ja sittemmin kuollut. Todennäköisesti matoparka kuoli nälkään jo heti alkuunsa.

Jos väen vängällä jotain positiivista haluaa Trumpista sanoa, niin on ehkä se, että Dozy-Don ei osaa pitää turpaansa kiinni, ei siis ollenkaan. Todellakin puhuu mitä ajattelee(!?). Valkoinen talo jälkeenpäin sitten selittelee miten presidentti “vain vitsaili”, vaikka tosissaanhan se ukko horisee, ihan aina. En usko Trumpin edes kykenevän vitsailuun. Siten muu maailma voikin jo varautua dementikon seuraavaan aivopieruun. Kaikki tämän hallinnon toimet ovat kyllä koomisen ylilyötyjä, mutta nauraa niille ei enää pysty, niillä on kuitenkin ihan todellisia uhreja. Jäämme odottamaan saammeko ensimmäistä kertaa turvapaikanhakijoita ihan oikein Yhdysvalloista asti.

Disclaimer: En ole politiikan enkä valtiotieteiden tai -talouksien asiantuntija, kirjoitus voi sisältää jopa asiavirheitä, ja teksti on tuotettu pienellä silmäkulmanpilkkeellä. Vähän provonakin. Saat olla eri mieltäkin.
