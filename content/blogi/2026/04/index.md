+++
title = 'Riippumaton artisti: osa 2'
date = 2026-01-30T18:59:28+02:00
draft = false
featureimage = "img/hammock.jpg"
showComments = true
tags = ["blogi", "hersymispiste", "artisti", "teosto", "gramex", "omakustanne"]
+++
Mehän ollaan saatu kulumaan jo paljon aikaa, kaikki pois urheilusta ja muusta elämänlaatua parantavasta toiminnasta. Meillä on hieno sävellys, koskettava sanoitus ja tunnelmallinen sovitus, on jopa saatu kaikki osuudet “nauhoitettua”. Kyllä, olen jo yli viisikymppinen, ja minulle kaikki äänittäminen on nauhoittamista, toivottavasti et ota siitä itseesi, [**kaulaparta**](https://en.wikipedia.org/wiki/Neckbeard_(slang)).

Tässä vaiheessa useimmiten annan kappaleelle [***ISRC-koodin***](https://ifpi.fi/isrc/), tuottajatunnuksen hakeminen itselle ei ole pakollista, niin kuin ei tietenkään [**Teoston**](https://www.teosto.fi/) ja [**Gramexin**](https://www.gramex.fi/) jäsenyydetkään, mutta suosittelen näihin perehtymään, ajantasaiset hinnat löytyvät yhdistysten sivuilta. Palataan näihin erillisessä muistilistatyyppisessä postauksessa. Useilla aloittelevilla muusikonretaleilla, kuten itsellänikin muinoin, tämä tuntuu olevan jotain mystistä, noituuteen verrattavissa, ja onhan tästä aika vähän selkeätä tietoa saatavilla.

Miksaaminen on sitten jo oma maailmansa, enkä itse ole todellakaan mikään guru. Netti on täynnä miksauskursseja, ilmaisia ja maksullisia, mutta mehän tehdään tätä kengännauhabudjetilla, joten itsehän me sekin hoidetaan! Sen, minkä voin sanoa, että jos et äänitysvaiheessa ollut tyytyväinen johonkin, niin äänitä se viimeistään nyt uusiksi, sillä paskaa ei yksikään huippumiksaaja kiillota kullaksi. Biisin kuuluu kuulostaa jo 80-prosenttisesti valmiilta tässä kohtaa, 19,9 % jää miksaukseen ja loput masterointiin.

Eli nyt ollaan printattu soundit raidoille ja konsolidoitu joka raita erikseen ulos, ja mehän käytämme siihen ihan WAV-formaattia, 48 kHz/24bit, aivan kuten äänitysvaiheessakin. Tuodaanpa miksattavat raidat sitten uuteen projektiin, tässä kohtaa itse prosessoin raidat samaan äänenvoimakkuuteen (peakin osalta -10dB:een). Reaperissä omat raitaliu’ut ovat oletuksena -6dB:ssä, nämä siksi, että jää hieman headroomia, eikä master kanava heti klippaisi. Juutuupista tämmöisiä pikku vinkkejä kannattaa katsella, ja jos käytät Reaperia, niin Kenny Gioian [***Reaper Mania***](https://www.youtube.com/@REAPERMania)-kanava on mainio tiedonlähde. Haltuun kannattaa ottaa vähintään kompressori, limitteri ja ekvalisaattori, ja jos tilan tuntua haluaa muokkailla, niin reverb ja delay. Näistä kaikista löytyy vakiona plugarit Reaperissä, rumiahan ne ovat, mutta toimivia. Jos haluaa panostaa helppouteen, on vaihtoehtona esim. [***Toontrack EZMix***](https://www.toontrack.com/product/ezmix-3/), jolla on paljon esiasetuksia, joilla pääsee hyvinkin pitkälle, ja sisältää myös masterointityökalun.

Ennen kuin lätkäistään miljoona plugaria raidoille, niin asetellaan instrumenttien keskinäiset balanssit ja panoroinnit (left-right) kohdilleen. Itse lähden tämän jälkeen säätelemään rumpuja ja bassoa, ja koska meillä on jo hyvän kuuloiset VST-rummut, niin suurta säätöä niille raidoille ei tarvitse tehdä (tulostithan kaikki raidat, vähintään basarin ja virvelin erikseen?), ehkä kompressoria kanaville ja tilakaikua/kompressoria koko rumpukittiin (rumpuraidat yhdistetään omaan stereokanavaan, ikään kuin kansioon). Basson osalta soundithan on jo hyvät, siihen voi olla, että meidän tarvitsee laittaa hieman EQ:ta sekä monialuekompressoria (multiband compressor) taltuttamaan isoja piikkejä eri taajuusalueilla ja ajaa limitteriin, jotta saataisiin ne heikomminkin kuuluvat äänet sieltä esiin. Tässäkään ei voi tehdä mitään “väärin”, jos se kuulostaa hyvältä, niin se on oikein.

Seuraavana on sitten muut instrumentit, jotka yritetään saada istumaan basson ja rumpujen kanssa niin, että potku säilyy, eikä jo valmiiksi ruuhkainen alarekisteriosasto puuroutuisi. Käytännössä kitaroissa ei paljoa matalia taajuuksia kaivata, joten ainakin särökitaroista voinee leikata alle 70 Hz:n taajuudet pois, yksinään ne voi kuulostaa munattomalta, mutta miksaukseen ne sulautuvat paremmin. Ylätaajuuksissakin voi esiintyä, ja usein esiintyykin, korvaa vihlovia taajuuksia, niitä kannattaa metsästää ja vaimentaa eq:lla. Särökitarat ei välttämättä kompressointia kaipaa, se on jo kuitenkin aika kompressoitua kamaa valmiiksi. Kitarat ja synatkin, mikäli niissä on useampia raitoja, ajetaan samalla tavalla kuin rumpujakin omaan stereokanavaan, jossa sitten voidaan tehdä jotain, tai sitten ei. Syntikkamattokaan ei alataajuuksissa tee muuta kuin sotkee yleisilmettä, joten leikataan rohkeasti siitäkin, korva kyllä kertoo totuuden. Laulut istutetaan kaiken tämän päälle, niihin tulee ainakin itsellä kaikennäköisiä kompuroita, eq:ta, kaikuja jne. Korva kertoo. Lopuksi pistetään master-kanavalle joku “liimaava” kompressointi sekä voidaan asettaa limitterikin, jolla saadaan nostettua yleistasoa hieman ylemmäksi (esim. -3 dB true peak) ja leikattua mahdolliset ylläripiikit pois. Tästä on tietenkin niin montaa mielipidettä kuin on persereikiäkin, mutta edelleenkin korva kertoo totuuden ja kunhan mikään ei klippaa, niin hienosti menee. Kuulokkeilla miksaaminen voi onnistua joiltakin, mutta itse suosin lähikenttämonitoreita, kuten [**KALI LP6**](https://www.kaliaudio.com/lone-pine-studio-monitors#Overview-Section-Lone-Pines). Sitä suositteli aikoinaan [***Glenn Fricker***](https://www.youtube.com/@SpectreSoundStudios), ja olihan sellaiset pakko hankkia.

Nyt päästiinkin jo renderöimään miksattu raita, ja me ollaan tästä saavutuksesta yhtä ylpeitä kuin vanhempamme meistä ensimmäisen ansaitun jälki-istunnon jäljiltä. Seuraavassa osassa saatetaankin oma mestariteos koko maailman kuunneltavaksi!
