+++
title = 'Riippumaton artisti: osa 1'
date = 2026-01-23T18:19:04+02:00
draft = false
featureimage = "img/hammock.jpg"
showComments = true
tags = ["blogi", "hersymispiste", "artisti", "teosto", "gramex", "omakustanne" ]
+++
Musiikin soittaminen ja biisien väsääminen on sellainen harrastus, että oksat pois, on se niin hienoa puuhaa. Harvemmin siinä hengästyy, eikä hikoile, jos ei halua tai ole krapula. Samalla se on kuitenkin aikaa vievää näpertelyä ulkomusiikillisten asioiden kanssa, siis jos aikoo äänitellä ja niitä julkaista. Käyn tässä hieman läpi, mitä kaikkea sitä oikein onkaan yhden singlejulkaisun takana, ihan vain oman kokemuksen pohjalta, eli kaikki hatut päässä: tuottaja, äänittäjä, säveltäjä, sanoittaja, sovittaja, solisti, muusikko, miksaaja ja masteroija. Haluan toki muistuttaa, etten ole missään näistä erinomainen, tai välttämättä edes ok, eikä tämä ole ainoa tapa toimia, eikä mikään miksaus/masterointi-opas.

Sävellys, sanoitus ja sovitus. Näistä sävellys ja sovitus ovat kuta kuinkin vähimmäisvaatimukset alkuun pääsemiseksi, sanoitus myös, mikäli kappaleeseen haluaa lausua sanoja tietyllä rytmillä ja sävelkorkeudella. Tässä vaiheessa sinäkin olet varmasti jo liittynyt [***Teoston***](https://www.teosto.fi/) jäseneksi, ja tehnyt teosilmoituksen, palataan tähänkin aiheeseen tulevissa osissa. Eli voidaan lähteä siitä, että tiedämme mitä instrumentteja kappaleeseen haluamme ja mitä haluamme niillä soitettavan, ja missä kohtaa. Itsellä instrumentteina lähes aina rummut, kitarat, basso ja synamatto. Näistä useinkin rummut tulee toteutettua VST-instrumenteilla, ihan vain siksi, että se on nopeaa, jo valmiiksi aika hyvillä soundeilla, helposti muokattavissa ja ennen kaikkea edullista. Kotistudiossa on kyllä ihan akustiset rummut ja tarpeeksi monta mikkiä ja raitaa äänittää koko setti, mutta yksinään äänittäessä ja omilla kapulankäsittelytaidoilla on ollut ihan käytännöllisistä ja ajallisista syistä järkevää käyttää MIDI-rumpuja. Jos Venom julkaisi levyn konerummuilla, niin miksi sitten Hersymispiste, Emil tai mikä projekti nyt onkaan menossa, ei voisi niin tehdä?

Syntikkamatto on rumpujen jälkeen lisäyslistalla. Se antaa vakaan pohjan biisille ja paljastaa pahimmat vireongelmat seuraavien instrumenttien äänityksissä. Synamaton soitan MIDInä lähestulkoon aina itse, pienet virheet voi sinne jättää ja isommat korjata. Basson sovitus ja äänitys on rumpuraidan lisäksi mielestäni tärkein osuus koko biisiä. Jos rummut ja basso ei toimi, biisi ei toimi, aivan sama millaisia virtuooseja muilla instrumenteilla sooloilee. Kotimaisista rockbassoilijoista lempparini on Kinnusen Jussi, jonka osuudet Hassisen Koneen tuotannossa ovat enemmän ja vähemmän toimineet itselleni ohjenuorana siitä, miten hommat alarekisterisoittimella kuuluu hoitaa. Basso-osuudet soitan aina itse sähköbassolla, pois lukien pop-rallit, jotka suorastaan huutavat konebassoa. Soundeja haen sitten joko softasyntikoista [***IK Multimedian***](https://www.ikmultimedia.com/) Sampletank tai hurjalle päälle sattuessa tallentumaan pääsee KORG NS5R:n, Novation Ultranovan tai Behringer ProVS minin soundeja.

Kitara on kuitenkin oma ykkösinstrumentti ja niihin tulee ehkä sen vuoksi kiinnitettyä paljon huomiota. Särösahaukset ovat useimmiten helpoin osuus, joten luonnollisesti ne kannattaa äänittää ensin. Äänitän nykyään DI-signaalin ja monitoroin jonkun plugarin soundeilla. Pyrin myös pitämään editoinnit minimissä eläväisyyden maksimoimiseksi. Käytännössä tämä tarkoittaa useita ottoja, joista sitten valitsen sen, mikä on mielestäni vähiten huono. Komppikitaroita aina vähintään kaksi, stereokuvan molemmille laidoille, siis kitaravetoisissa biiseissä. Puhtaat soundit ovat ehkä itselleni haastavin, en juuri koskaan ole tyytyväinen etenkään plugareiden soundeihin, näihin aivan takuuvarmasti käytän nyt ja jatkossa ihan oikeata kitaravahvistinta, äänitän myös DI-signaalin ja “re-amppaan” jos ja kun siihen on tarve. Akustiset kitarat äänitetään ihan laajakalvoisella mikrofonilla eikä kitaran omalla piezomikillä, sillä saa hyvinkin soitetun pätkän kuulostamaan amatöörimäiseltä. Sitten se sooloilu… toiset ovat jo joskus julistaneet kitarasoolot kuolleiksi ja muistaisin joskus jostain lukeneeni jonkun tädin sanoneen, ettei hän edes halua sellaisia kuunnella. No sitten ei kuuntele, saatana, mä soitan sooloja silloin kun itsestä tuntuu hyvältä, ja se on aika usein. Improvisoinnille mä en tässä anna jalansijaa, vaan soolo-osuudet on harkittuja, sävellettyjä niin sanotusti.

Sitten lauluihin, ensin äänitän päävokaalit ja vasta sen jälkeen taustalaulut. Syy siihen on yksinkertainen, taustalaulujen kuuluu tukea päälaulua ja ajoituksen kanssa voi tulla haasteita, jos tätä koittaa toisinpäin. Lauluosuudet on jollain tavalla raskaita, sitä kuulee itsensä ja se kun arvemmin, jos koskaan, kuulostaa hyvältä omaan korvaan. Jos käyttää kuulokkeita niin jostain syystä itsellä vire heikkenee, jos kuuntelee lähikenttämonitoreista niin tausta vuotaa pahemmin lauluraitaan. Tähän kompromissina on käyttää kuuloketta vain toisella korvalla. Laulu on kuitenkin sitten se mihin kuunteleva yleisö kiinnittää huomionsa. Se on kaiken keskellä, päällimmäisenä. Sen pitäisi siis kuulostaa vähintään siedettävältä. Vaikka pyrinkin mahdollisimman orgaaniseen suoritukseen, on editointi ja vireenkorjaus kuitenkin lähes aina edessä. Eipä editoimattomia vokaaleja modernissa musiikissa enää tahdo kuulla. Tähän olen työkaluksi valinnut [***SynchroArts***](https://www.synchroarts.com/) RePitch:in. Se vaikutti olevan luonnollisemman kuuloinen kuin muut vastaavat ohjelmat, ainakin silloin kun asiaan alun perin perehdyin. Äänikorttina itsellä [***Focusrite Scarlett 3rd Gen***](https://focusrite.com/scarlett), DAWina on [***Reaper***](https://www.reaper.fm/index.php) ja äänitetään 48kHz:n näytteenottotaajuudella ja 24-bitin syvyydellä.

No nyt on saatu soittimet ja laulut omille raidoilleen, mitä seuraavaksi? No se selviää seuraavassa osassa.
