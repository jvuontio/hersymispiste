+++
title = 'Riippumaton artisti: osa 3'
date = 2026-02-06T17:53:27+02:00
draft = false
featureimage = "img/hammock.jpg"
showComments = true
tags = ["blogi", "hersymispiste", "artisti", "teosto", "gramex", "omakustanne"]
+++
Ei olla aivan maalissa, vielä löytyy nysväystä jos jonkin moista. Meillä on jo miksattu tuote, nyt se pitäisi masteroida, elikkä nostaa äänenvoimakkuus, ts. koettu äänenvoimakkuus (LUFS) tasolle, jotta se ei olisi merkittävästi hiljaisempi kuin muut striimauspalveluissa olevat biisit. Masteroinnin tarkoituksena on myös saada biisi kuulostamaan hyvältä mahdollisimman monessa järjestelmässä. Tähänkin löytyy palveluita ihan netistä, ja valitsemallasi musiikinjakelijalla on mahdollisesti sellainen maksullinen palvelu. Mutta… muistetaan taas katsoa lompakkoon ja pankkitilille, joista ensimmäinen on tyhjä ja toinen pakkasella, joten itsehän me tämäkin hoidetaan.

Eli masterointia varten luodaan taas uusi projekti, jonne tuodaan miksattu raita. Mikäli kaikki on ok, lähdetään sitten hieman nostelemaan volaa. Käytännössä miksauksen jäljiltä voi olla vielä joitain pieniä piikkejä ja laaksoja, jotka tässä kohtaa viimeistään siloitellaan pois. Ei saisi olla, mutta silti on. Meidän raita on nyt -3 dB:ssä, true peak ohjeista riippuen voisi olla vaikkapa -1dB:n korvilla, ehkä jopa -0,5 dB. Tähän nosto olisi helppoa, mutta ei vielä kerro mitään tuosta aiemmin mainitsemastani koetusta äänenvoimakkuudesta eikä dynaamisen alueen laajuudesta. Tätä varten tarvitsemme mittarin, ts. plugarin joka tämän meille kertoo. Se tulee asettaa ketjun viimeiseksi, itsellä käytössä [***Youlean Loudness Meterin***](https://youlean.co/youlean-loudness-meter/) ilmaisversio. Pistetäänpä ketjun alkupäähän vaikkapa EQ ja limiter/clipper-combo plugarit, molemmat löytyy Reaperistä. Sitten säädellään tasan juuri niin kauan kuin on tarve, Youtubella ja Spotifyilla ainakin on ihan omat LUFS-arvot, joihin tulisi kai tähdätä. Itsellä on kyllä mennyt LUFSit yli niin, että paukkuu, mutta se ei haittaa, sillä nämä palvelut laskee volyymit automaattisesti vaatimalleen tasolle. Vajaaksi ei kannata jättää. Dynaaminen alue (Avg Dynamics (PLR)) taas voi olla suuri tai pieni, ihan riippuen biisin dynamiikasta, ja näiden kahden mittarin väliltä olen koittanut katsoa sellaisen sopivan balanssin, joka kuulostaa hyvältä. Ja kannattaa katsoa juutuupia.

Clipperiä käyttäessä kannattaa huomioida se, että kovin väkevästi kun sitä käyttää, niin matsku alkaa kuulostaa munattomalta paskalta, joten maltilla vaan kokeilemaan. Sillä saat kuitenkin audioraidan näyttämään yhtenäiseltä pötköltä, ihan siis siltä kuin lähes kaikki nykymusa näyttää. Eikä tarvitse edes käyttää näitä ilmaisia, kun esim. IK Multimedian T-TrackS tai Toontrackin EZMix softat helpottaa hommaa valtavasti, EZMixillä on jopa tekoälyavusteinen masterointityökalu, jolla pääsee pitkälle. Ja voihan veikkoset, meillä on nyt (melkein) valmis digitaalinen taidepläjäys käsissämme. Enää puuttuu loput, eli kansitaide ja palveluun lataaminen, tietojen lisääminen, mainostaminen ja ääniteilmoitus Gramexiin.

Kansitaide on sitten jokaisen omassa harkinnassa, eikä ole välttämätöntä tähän kovinkaan paljoa aikaa panostaa, ainakaan digijulkaisussa, jos ei halua. Joitain sääntöjä siihenkin on, sen pitää olla neliön muotoinen, vähintään 3000x3000 pikseliä, eikä siinä saa olla muuta tekstiä kuin artistin/bändin nimi ja biisin nimi. Kunhan on vain oikeudet käyttää sitä kuvaa, niin homma on ok, ja miksi ei olisi, meidän budjetilla kaikki tehdään itse.

Sitten se jakelija, Daniel Ekin ja muiden rosvoparonien striimauspalveluihin ei omia hengentuotteitaan saa ilman jakelijaa. Näitäkin onneksemme on, eikä niiden hinnat aivan ryöstämisen tasolle pääse, vielä ainakaan, parin kympin vuosimaksulla löytää jo palveluja kuten [***Distrokid***](https://distrokid.com/) ja [***Amuse***](https://www.amuse.io/en/), itsellä käytössä Amuse, jolla oli alkujaan ilmainenkin vaihtoehto. Uunituore WAV ja kansitaide ladataan jakelijan sivuille, täytellään hieman tietoja. Nyt, jos itselläsi tai bändilläsi tai äidilläsi on [**musiikkituottajatunnus**](https://ifpi.fi/isrc/), niin biisille annettu ISRC-koodi lätkäistään sille osoitettuun ruutuun. Jos ei ole tuottajatunnusta, niin palvelu läväyttää siihen omansa, eikä sekään ole maailmanloppu. ContentID täppä kannattaa laittaa, mikäli haluaa somepalvelujen tunnistavan biisisi automaagisesti, sillä saa kuitenkin esim. Youtubeen tekemääsi musavideoon heti mainokset päälle. Rahaa lapioidaan sen jälkeen päivittäin, esimerkiksi itse olen jo Amusen lompakkoon kerännyt viiden vuoden aikana lähes viiden dollarin tulot. Oman hyväksyntäsi jälkeen julkaisu lähtee tarkistettavaksi ja jos et noudattanut kansiohjeita, niin hylkyhän siitä seuraa. Pari viikkoa tuohon julkaisuun on hyvä varata aikaa, ja kun se on hyväksytty, voit alkaa mainostamaan sitä urakalla. Lataa biisit sitten myös [***Lingonperry***](https://app.lingonperry.com/)yn. Artistiprofiilin luominen sinne on ainakin tätä kirjoittaessa ilmaista.

OK, biisi on hyväksytty ja olet saanut sille EAN/UPC-koodin, eli tässä julkaisupäivää odottaessa on hyvä hoitaa Gramexin ääniteilmoituskin. Sinä ja kaverisi varmastikin liityitte jäseniksi ja ainakin yksi teistä huomasi ilmoittautua myös tuottajaksi? Hyvä. Saitte kaikki gramex-numeron jotka sitten kirjaillaan esiintyjätietoihin. Rooleista kevyen musiikin (hevi alalajeineen on kevyttä musiikkia) osalta ei tarvinne täytellä kuin solistin ja muusikon ruutuja. Annatte biisin tiedot, ISRC-koodin, äänitysmaan ja -vuoden sekä [***levykoodin***](https://www.gramex.fi/qa/mika-on-levykoodi-ja-mista-sen-saa/). Kyseessä meillä nyt on digisingle, joten se valitaan sieltä alasvetovalikosta. Sitten tarkistusten jälkeen lähetetään ääniteilmoitus ja jäljelle jää enää mainostaminen. Kaikki osaa ihan itsenäisesti spämmätä kavereita naamakirjassa ja instassa, eikä minulla ole tähän(kään) aihealueeseen juuri annettavaa. Youtubessa, Facebookissa ja Instagramissa on maksullista mainostilaa, jota voi hyödyntää, mutta tehokkaimmat mainostyökalut taitavat olla keikkailu ja viidakkorumpu.

Vielä yhden postauksen verran käytetään aikaa ja energiaa pienen muistilistan tekemiseen, heti kun jaksan.
